---
title: 'Zamień to w coś swojego'
date: '2020-06-05'
published: true
description: 'Mój sposób opisywania przemyśleń innych osób.'
---

Spisywanie notatek własnymi słowami, to główna składowa mojego systemu pracy już od dłuższego czasu.

Gdy przerabiam czyjeś treści na swoje słowa ([przykład](/company-of-one/)), to **znacznie lepiej zapamiętuję zawarte w nich informacje**.

To dlatego, że ***opracowywanie*** (elaboration) jest znacznie lepszą metodą nauki niż zwykłe ***powtarzanie***.

Pokazują to [badania](https://www.goodreads.com/book/show/18770267-make-it-stick) i potwierdziłem to samemu.

Zamiast kopiować, wklejać, a potem posługiwać się słowami innych osób, **zamieniam je w coś swojego**.

Takie podejście ma dwie swoje zalety.

## Odpowiedzialność

Mówiąc rzeczy po swojemu, **biorę większą odpowiedzialność za przekazywane informacje**.

Posługując się słowami innych osób, łatwiej zrzucić odpowiedzialność w razie problemów - "to autor tej książki tak powiedział, a nie ja".

Gdy zamieniam czyjeś przemyślenia w coś swojego, to **zaczynają być "moje"** i to ja muszę się z nich tłumaczyć, gdy komuś coś się nie będzie spinać.

Ta mała zmiana w tej całej zabawie powoduje, że informacje, które zapisuję w swoich notatkach i w swojej głowie, są **znacznie wyższej jakości**, bo muszę je dokładniej przemyśleć.

## Szum

Spisywanie wiedzy w taki sposób spowodowało, że naturalnie przestałem posługiwać się tak dużą ilością cytatów, jak kiedyś.

Cytowanie innych osób ma tendencję do zaśmiecania i paulocoelhowania tematu, o którym mówię. To często niepotrzebny szum, który kiedyś bardzo często stosowałem, zamiast powiedzieć coś wprost.

Robiłem tak:

> “In his best-selling book on behavioral science, Thinking, Fast and Slow, Nobel-prize winning psychologist Daniel Kahneman said, ‘Nothing in life is as important as you think it is when you are thinking about it.”

zamiast powiedzieć:

> “Whatever’s on your mind is not as important as it seems.”

[Nie mój przykład](https://sive.rs/dq), ale dokładnie tak to u mnie wyglądało.

Kiedyś nałogowo cytowałem [autorytety z branży IT](https://en.wikipedia.org/wiki/Robert_C._Martin), ale po czasie zauważyłem, że nie robi to tak dobrej roboty, jak przekazanie praktycznie tej samej informacji, ale *moimi* własnymi słowami, językiem dostosowanym do aktualnych odbiorców i przez pryzmat własnych doświadczeń.

Dlatego teraz dynamicznie dostosowuję słowa do odbiorcy i wydaje mi się, że w taki sposób znacznie mniej ich męczę. Dostają konkrety.

## Kradnij jak malarz

Może się wydawać, że taki sposób posługiwania się informacjami, które zdobyliśmy od innych, jest trochę nie fair i że jest to jakiegoś rodzaju kradzież.

Jednak, że wszystko, co tworzymy, stoi na barkach pracy wykonanej przez inne osoby w przeszłości. Wszystko jest remixem.

Autorzy treści, które konsumujemy, też konsumowali treści innych osób, internalizowali je i przedstawiali światu w postaci własnych przemyśleń.

Dlatego nie widzę przeszkód, żeby kraść w taki sposób, w jaki [kradną artyści](https://www.goodreads.com/book/show/13099738-steal-like-an-artist). Na przykład malarze:

Malarz nie wrzuca wyciętych kawałków czyjegoś obrazu do swojego. Inspiruje się. Kopiuje styl. Czasem maluje pewne fragmenty tak samo, jak są namalowane na innym obrazie, ale jednak inaczej, po swojemu. A gdy ktoś go spyta, to powie, kim się inspiruje.

Ja mówię, co myślę, a nie co myślą inni i jednocześnie nie ukrywam, od kogo się tych wszystkich rzeczy nauczyłem.

---

### Zastrzeżenia

[Wcześniej](https://github.com/kjendrzyca/krzysztof.io/blob/35a627dd8ee7756841721160bec8f2789b847092/content/blog/cytaty/index.md) wydawało mi się, że chcę ograniczyć cytowanie, a tak naprawdę zacząłem przekazywać informacje własnymi słowami, więc cytaty w większości stały się zbędne, a na wierzch wyszły korzyści, które opisałem wyżej.

Nadal będę używał cytatów do zobrazowania jakiegoś przykładu albo gdy nie będę miał powodu, żeby mówić coś własnymi słowami.
