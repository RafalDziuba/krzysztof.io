---
title: 'Ograniczam cytowanie'
date: '2020-06-03'
published: true
description: 'Dlaczego ograniczam cytowanie i skupiam się na tym, żeby kraść jak malarz.'
---

Zamiast tego, skupiam się na tym, żeby zamieniać pomysły oraz przemyślenia w coś swojego i mówić o nich własnymi słowami.

Wszystko stoi na barkach pracy wykonanej przez inne osoby w przeszłości. Wszystko jest remixem.

Dlatego nic nie stoi na przeszkodzie, żeby [kraść jak artysta](https://www.goodreads.com/book/show/13099738-steal-like-an-artist). Najlepiej jak malarz:

Malarz nie wrzuca wyciętych kawałków czyjegoś obrazu do swojego. Kopiuje styl. Maluje to samo, co na innym obrazie, ale inaczej, po swojemu.

## Szum

Cytaty mają tendencję do zaśmiecania i paulocoelhowania tematu, o którym mówię. To często niepotrzebny szum, który przeszkadza w tym, żeby powiedzieć coś wprost.

Przykład ([źródło](https://sive.rs/dq)):

> “In his best-selling book on behavioral science, Thinking, Fast and Slow, Nobel-prize winning psychologist Daniel Kahneman said, ‘Nothing in life is as important as you think it is when you are thinking about it.”

vs

> “Whatever’s on your mind is not as important as it seems.”

Wiele razy, gdy cytowałem [jakiś autorytet z branży IT](https://en.wikipedia.org/wiki/Robert_C._Martin), to nie robiło to tak dużego wrażenia, jak wtedy, gdy powiedziałem praktycznie to samo, ale własnymi słowami, językiem dostosowanym do aktualnych odbiorców i przez pryzmat własnych doświadczeń.

**Własne słowa mogę dynamicznie dostosować do rozmówcy, a cytatów nie.**

Taki sposób wydaje mi się mniej męczący niż zarzucanie ludzi cytatami.

## Odpowiedzialność

Mówiąc rzeczy po swojemu, **biorę większą odpowiedzialność za to, co mówię**.

Cytując kogoś innego, mogę w razie problemów zrzucić odpowiedzialność - "to on powiedział, nie ja".

A to jest [mentalność ofiary](https://en.wikipedia.org/wiki/Victim_mentality).

Mówię, co myślę, a nie co myślą inni. A gdy ktoś zapyta, to powiem, gdzie się tych rzeczy dowiedziałem.

## Zapamiętywanie

Spisywanie inforamcji po swojemu, to główna składowa mojego systemu do notatek już od długiego czasu.

Gdy przerabiam [czyjeś treści na swoje słowa](/company-of-one/), to **znacznie lepiej zapamiętuję informacje**.

To dlatego, że *opracowywanie* jest znacznie lepszą metodą nauki niż zwykłe *powtarzanie*. Są na to [badania](https://www.goodreads.com/book/show/18770267-make-it-stick), ale ja po prostu sprawdziłem, że to u mnie działa najlepiej.

## Wyjątki

Będę używał cytatów, gdy nie będę miał powodu, żeby mówić coś własnymi słowami. Cytat z Kahnemana wyżej to dobry przykład. Nic bym nie osiągnął, tłumacząc to na swoje.
