---
title: 'Ego i niepokój'
date: '2020-11-27'
---

Kiedyś, gdy widziałem sukcesy innych, to zazdrościłem. Nie wiem, jak z tego wyrosłem, ale teraz sukcesy innych traktuję jako wyznacznik tego, co można osiągnąć. Jest to dodatkowy motor napędowy. Bardzo mi to pomogło w przekształceniu się z larwy-programisty, w programistę-jestem-na-poziomie-który-mi-pasuje.

Chcę się jednak rozwijać w tworzeniu treści online, a to wiąże się z uczeniem się od innych (np. przez zapis do newslettera) i wystawianiem swoich treści na światło dzienne social mediów.

Mam wtedy okazję poczytać jak któryś z tych mentorów chwali się wynikami sprzedaży swojego kursu online z dokładnością do ostatniego miejsca po przecinku (w co drugim mailu).

Albo jak ktoś w social media zaczyna mnie ostro pouczać pod moimi wpisami (a czasem nawet prawić kazania) na temat rzeczy, które są dla mnie oczywiste, ale nie miałem jeszcze okazji o nich napisać (bo dopiero zaczynam, albo są nieistotne w tej chwili).

W takiej sytuacji można by paść ofiarą irytacji lub nawet wkurwienia. Jednak wkurwienie przychodzi tylko wtedy, gdy mamy pod takie sytuacje podczepione Ego. Gdy uda się nam je odpiąć, to okazuje się, że tak naprawdę problem jest w nas i naszej interpretacji.

Prawda jest taka, że ta ultra dokładna osoba chce swoimi wynikami finansowymi pokazać, jakie wyniki można wykręcić, stosując jej praktyki. Nawet jeśli ta dokładność co do grosza jest bez sensu.

A ta osoba, która "poucza" mnie w komentarzach, chce tak naprawdę pokazać inne punkty widzenia, z którymi często jest silnie związana na poziomie emocjonalnym.

Obydwie osoby chcą pomóc. Po co się denerwować?

Wiadomo, że czasem mam po prostu do czynienia z bucem, ale wtedy dobrą praktyką jest po prostu takiego zignorować lub przewrotnie polajkować jego komentarz.

Staram się pamiętać o takich dwóch zasadach:

1. "Nie jesteś w interesie nawracania niewiernych" (to od [Rafała Mazura](https://zenjaskiniowca.pl/)).
2. Zamiast tracić energię na jedną negatywną osobę, mogę przeznaczyć ją na wiele innych, które są nastawione pozytywnie.

Zauważyłem jednak, że gdy takich sytuacji jest dużo, to nawet po odpięciu ego, nadal odczuwam wewnętrzny niepokój.

To uczucie to najprawdopodobniej Opór, o którym pisał Steven Pressfield w [The War of Art](https://www.goodreads.com/book/show/1319.The_War_of_Art).

I to jest dobra informacja, bo Opór zaczyna działać, wtedy gdy robimy coś ważnego.

Najlepszą radą, jaką mogę sobie w tej sytuacji dać, to: "olej innych i [rób swoje](/rob-swoje)".

Czasem warto sobie pomóc i zastosować unfollow w social mediach oraz wypisać się z newsletterów, a czasem po prostu wystarczy usiąść do projektu i go ukończyć.

Dowożenie to chyba najskuteczniejsza metoda likwidowania niepokoju i motywowania samego siebie, jaką znam.
